---
title: ०४. अदन्तवग्गो

---
४. अदन्तवग्गो  
३१. ‘‘नाहं , भिक्खवे, अञ्ञं एकधम्मम्पि समनुपस्सामि यं एवं अदन्तं महतो अनत्थाय संवत्तति यथयिदं, भिक्खवे, चित्तम्। चित्तं, भिक्खवे, अदन्तं महतो अनत्थाय संवत्तती’’ति। पठमम्।  
३२. ‘‘नाहं, भिक्खवे, अञ्ञं एकधम्मम्पि समनुपस्सामि यं एवं दन्तं महतो अत्थाय संवत्तति यथयिदं, भिक्खवे, चित्तम्। चित्तं, भिक्खवे, दन्तं महतो अत्थाय संवत्तती’’ति। दुतियम्।  
३३. ‘‘नाहं, भिक्खवे, अञ्ञं एकधम्मम्पि समनुपस्सामि यं एवं अगुत्तं महतो अनत्थाय संवत्तति यथयिदं, भिक्खवे, चित्तम्। चित्तं, भिक्खवे, अगुत्तं महतो अनत्थाय संवत्तती’’ति। ततियम्।  
३४. ‘‘नाहं, भिक्खवे, अञ्ञं एकधम्मम्पि समनुपस्सामि यं एवं गुत्तं महतो अत्थाय संवत्तति यथयिदं, भिक्खवे, चित्तम्। चित्तं, भिक्खवे, गुत्तं महतो अत्थाय संवत्तती’’ति। चतुत्थम्।  
३५. ‘‘नाहं, भिक्खवे, अञ्ञं एकधम्मम्पि समनुपस्सामि यं एवं अरक्खितं महतो अनत्थाय संवत्तति यथयिदं, भिक्खवे, चित्तम्। चित्तं, भिक्खवे, अरक्खितं महतो अनत्थाय संवत्तती’’ति। पञ्चमम्।  
३६. ‘‘नाहं, भिक्खवे, अञ्ञं एकधम्मम्पि समनुपस्सामि यं एवं रक्खितं महतो अत्थाय संवत्तति यथयिदं, भिक्खवे, चित्तम्। चित्तं, भिक्खवे, रक्खितं महतो अत्थाय संवत्तती’’ति। छट्ठम्।  
३७. ‘‘नाहं , भिक्खवे, अञ्ञं एकधम्मम्पि समनुपस्सामि यं एवं असंवुतं महतो अनत्थाय संवत्तति यथयिदं, भिक्खवे, चित्तम्। चित्तं, भिक्खवे, असंवुतं महतो अनत्थाय संवत्तती’’ति। सत्तमम्।  
३८. ‘‘नाहं, भिक्खवे, अञ्ञं एकधम्मम्पि समनुपस्सामि यं एवं संवुतं महतो अत्थाय संवत्तति यथयिदं, भिक्खवे, चित्तम्। चित्तं, भिक्खवे, संवुतं महतो अत्थाय संवत्तती’’ति। अट्ठमम्।  
३९. ‘‘नाहं , भिक्खवे, अञ्ञं एकधम्मम्पि समनुपस्सामि यं एवं अदन्तं अगुत्तं अरक्खितं असंवुतं महतो अनत्थाय संवत्तति यथयिदं, भिक्खवे, चित्तम्। चित्तं, भिक्खवे, अदन्तं अगुत्तं अरक्खितं असंवुतं महतो अनत्थाय संवत्तती’’ति। नवमम्।  
४०. ‘‘नाहं, भिक्खवे, अञ्ञं एकधम्मम्पि समनुपस्सामि यं एवं दन्तं गुत्तं रक्खितं संवुतं महतो अत्थाय संवत्तति यथयिदं, भिक्खवे, चित्तम्। चित्तं, भिक्खवे, दन्तं गुत्तं रक्खितं संवुतं महतो अत्थाय संवत्तती’’ति। दसमम्।  
अदन्तवग्गो चतुत्थो।  