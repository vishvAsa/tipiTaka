---
title: ०५. उप्पादसंयुत्तम्

---
५. उप्पादसंयुत्तम्  


## १. चक्खुसुत्तम्

३१२. सावत्थिनिदानम्। ‘‘यो खो, भिक्खवे, चक्खुस्स उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो सोतस्स उप्पादो ठिति…पे॰… यो घानस्स उप्पादो ठिति… यो जिव्हाय उप्पादो ठिति… यो कायस्स उप्पादो ठिति… यो मनस्स उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो च, भिक्खवे, चक्खुस्स निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो। यो सोतस्स निरोधो…पे॰… यो घानस्स निरोधो… यो जिव्हाय निरोधो… यो कायस्स निरोधो… यो मनस्स निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो’’ति। पठमम्।  


## २. रूपसुत्तम्

३१३. सावत्थिनिदानम्। ‘‘यो खो, भिक्खवे, रूपानं उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो सद्दानं… यो गन्धानं… यो रसानं… यो फोट्ठब्बानं… यो धम्मानं उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो च खो, भिक्खवे, रूपानं निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो। यो सद्दानं… यो गन्धानं… यो रसानं… यो फोट्ठब्बानं… यो धम्मानं निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो’’ति। दुतियम्।  


## ३. विञ्ञाणसुत्तम्

३१४. सावत्थिनिदानम्। ‘‘यो खो, भिक्खवे, चक्खुविञ्ञाणस्स उप्पादो ठिति…पे॰… जरामरणस्स पातुभावो…पे॰… यो मनोविञ्ञाणस्स उप्पादो ठिति…पे॰… जरामरणस्स पातुभावो। यो च खो, भिक्खवे, चक्खुविञ्ञाणस्स निरोधो…पे॰… जरामरणस्स अत्थङ्गमो…पे॰… यो मनोविञ्ञाणस्स निरोधो…पे॰… जरामरणस्स अत्थङ्गमो’’ति। ततियम्।  


## ४. सम्फस्ससुत्तम्

३१५. सावत्थिनिदानम्। ‘‘यो खो, भिक्खवे, चक्खुसम्फस्सस्स उप्पादो ठिति…पे॰… जरामरणस्स पातुभावो…पे॰… यो मनोसम्फस्सस्स उप्पादो ठिति…पे॰… जरामरणस्स पातुभावो। यो च खो, भिक्खवे, चक्खुसम्फस्सस्स निरोधो…पे॰… जरामरणस्स अत्थङ्गमो…पे॰… यो मनोसम्फस्सस्स निरोधो…पे॰… जरामरणस्स अत्थङ्गमो’’ति। चतुत्थम्।  


## ५. सम्फस्सजसुत्तम्

३१६. सावत्थिनिदानम्। ‘‘यो खो, भिक्खवे, चक्खुसम्फस्सजाय वेदनाय उप्पादो ठिति…पे॰… जरामरणस्स पातुभावो…पे॰…।  
यो मनोसम्फस्सजाय वेदनाय उप्पादो ठिति…पे॰… जरामरणस्स पातुभावो। यो च खो, भिक्खवे, चक्खुसम्फस्सजाय वेदनाय निरोधो वूपसमो…पे॰… जरामरणस्स अत्थङ्गमो…पे॰… यो मनोसम्फस्सजाय वेदनाय निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो’’ति। पञ्चमम्।  


## ६. सञ्ञासुत्तम्

३१७. सावत्थिनिदानम्। ‘‘यो खो, भिक्खवे, रूपसञ्ञाय उप्पादो ठिति…पे॰… जरामरणस्स पातुभावो…पे॰… यो धम्मसञ्ञाय उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो च खो, भिक्खवे, रूपसञ्ञाय निरोधो…पे॰… जरामरणस्स अत्थङ्गमो…पे॰… यो धम्मसञ्ञाय निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो’’ति। छट्ठम्।  


## ७. सञ्चेतनासुत्तम्

३१८. सावत्थिनिदानम्। ‘‘यो खो, भिक्खवे, रूपसञ्चेतनाय उप्पादो ठिति…पे॰… जरामरणस्स पातुभावो…पे॰… यो धम्मसञ्चेतनाय उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो च खो, भिक्खवे, रूपसञ्चेतनाय निरोधो…पे॰… जरामरणस्स अत्थङ्गमो…पे॰… यो धम्मसञ्चेतनाय निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो’’ति। सत्तमम्।  


## ८. तण्हासुत्तम्

३१९. सावत्थिनिदानम्। ‘‘यो खो, भिक्खवे, रूपतण्हाय उप्पादो ठिति…पे॰… जरामरणस्स पातुभावो…पे॰… यो धम्मतण्हाय उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो च खो, भिक्खवे, रूपतण्हाय निरोधो…पे॰… जरामरणस्स अत्थङ्गमो…पे॰… यो धम्मतण्हाय निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो’’ति। अट्ठमम्।  


## ९. धातुसुत्तम्

३२०. सावत्थिनिदानम्। ‘‘यो खो, भिक्खवे, पथवीधातुया उप्पादो ठिति अभिनिब्बत्ति पातुभावो…पे॰… जरामरणस्स पातुभावो; यो आपोधातुया… यो तेजोधातुया… यो वायोधातुया… यो आकासधातुया… यो विञ्ञाणधातुया उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो च खो, भिक्खवे, पथवीधातुया निरोधो…पे॰… जरामरणस्स अत्थङ्गमो; यो आपोधातुया निरोधो… यो तेजोधातुया निरोधो… यो वायोधातुया निरोधो… यो आकासधातुया निरोधो… यो विञ्ञाणधातुया निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो’’ति। नवमम्।  


## १०. खन्धसुत्तम्

३२१. सावत्थिनिदानम्। ‘‘यो खो, भिक्खवे, रूपस्स उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो वेदनाय… यो सञ्ञाय… यो सङ्खारानं… यो विञ्ञाणस्स उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। यो च खो, भिक्खवे, रूपस्स निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो। यो वेदनाय… यो सञ्ञाय… यो सङ्खारानं… यो विञ्ञाणस्स निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो’’ति। दसमम्।  
उप्पादसंयुत्तं समत्तम्।  
तस्सुद्दानं –  
चक्खु रूपञ्च विञ्ञाणं, फस्सो च वेदनाय च।  
सञ्ञा च चेतना तण्हा, धातु खन्धेन ते दसाति॥  