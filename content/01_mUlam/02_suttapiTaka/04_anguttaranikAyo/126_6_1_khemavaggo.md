---
title: १२६ (६) १. खेमवग्गो

---
(६) १. खेमवग्गो  


## १. खेमसुत्तम्

५२. ‘‘‘खेमं खेम’न्ति , आवुसो, वुच्चति। कित्तावता नु खो, आवुसो, खेमं वुत्तं भगवता’’ति?  
‘‘इधावुसो, भिक्खु विविच्चेव कामेहि…पे॰… पठमं झानं उपसम्पज्ज विहरति। एत्तावतापि खो, आवुसो, खेमं वुत्तं भगवता परियायेन…पे॰…।  
‘‘पुन चपरं, आवुसो, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, पञ्ञाय चस्स दिस्वा आसवा परिक्खीणा होन्ति। एत्तावतापि खो, आवुसो, खेमं वुत्तं भगवता निप्परियायेना’’ति। पठमम्।  


## २. खेमप्पत्तसुत्तम्

५३. खेमप्पत्तो खेमप्पत्तोति, आवुसो, वुच्चति…पे॰…। दुतियम्।  


## ३. अमतसुत्तम्

५४. अमतं अमतन्ति, आवुसो, वुच्चति…पे॰…। ततियम्।  


## ४. अमतप्पत्तसुत्तम्

५५. अमतप्पत्तो अमतप्पत्तोति, आवुसो, वुच्चति…पे॰…। चतुत्थम्।  


## ५. अभयसुत्तम्

५६. अभयं अभयन्ति, आवुसो, वुच्चति…पे॰…। पञ्चमम्।  


## ६. अभयप्पत्तसुत्तम्

५७. अभयप्पत्तो अभयप्पत्तोति, आवुसो, वुच्चति…पे॰…। छट्ठम्।  


## ७. पस्सद्धिसुत्तम्

५८. पस्सद्धि पस्सद्धीति, आवुसो, वुच्चति…पे॰…। सत्तमम्।  


## ८. अनुपुब्बपस्सद्धिसुत्तम्

५९. अनुपुब्बपस्सद्धि अनुपुब्बपस्सद्धीति, आवुसो, वुच्चति…पे॰…। अट्ठमम्।  


## ९. निरोधसुत्तम्

६०. निरोधो निरोधोति, आवुसो, वुच्चति…पे॰…। नवमम्।  


## १०. अनुपुब्बनिरोधसुत्तम्

६१. ‘‘‘अनुपुब्बनिरोधो अनुपुब्बनिरोधो’ति, आवुसो, वुच्चति। कित्तावता नु खो, आवुसो, अनुपुब्बनिरोधो वुत्तो भगवता’’ति?  
‘‘इधावुसो, भिक्खु विविच्चेव कामेहि…पे॰… पठमं झानं उपसम्पज्ज विहरति। एत्तावतापि खो, आवुसो, अनुपुब्बनिरोधो वुत्तो भगवता परियायेन…पे॰… ।  
‘‘पुन चपरं, आवुसो, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, पञ्ञाय चस्स दिस्वा आसवा परिक्खीणा होन्ति। एत्तावतापि खो, आवुसो, अनुपुब्बनिरोधो वुत्तो भगवता निप्परियायेना’’ति। दसमम्।  


## ११. अभब्बसुत्तम्

६२. ‘‘नव, भिक्खवे, धम्मे अप्पहाय अभब्बो अरहत्तं सच्छिकातुम्। कतमे नव? रागं, दोसं, मोहं, कोधं, उपनाहं, मक्खं, पळासं, इस्सं, मच्छरियं – इमे खो, भिक्खवे, नव धम्मे अप्पहाय अभब्बो अरहत्तं सच्छिकातुम्।  
‘‘नव, भिक्खवे, धम्मे पहाय भब्बो अरहत्तं सच्छिकातुम्। कतमे नव? रागं, दोसं, मोहं, कोधं, उपनाहं, मक्खं, पळासं, इस्सं, मच्छरियं – इमे खो, भिक्खवे, नव धम्मे पहाय भब्बो अरहत्तं सच्छिकातु’’न्ति। एकादसमम्।  
खेमवग्गो पठमो।  
तस्सुद्दानं –  
खेमो च अमतञ्चेव, अभयं पस्सद्धियेन च।  
निरोधो अनुपुब्बो च, धम्मं पहाय भब्बेन चाति॥  