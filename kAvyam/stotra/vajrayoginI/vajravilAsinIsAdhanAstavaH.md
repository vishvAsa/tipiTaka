+++
dbcs_url = "https://www.dsbcproject.org/canon-text/content/680/2805"
title = "वज्रविलासिनीसाधनास्तवः"

+++
वज्रविलासिनीसाधनास्तवः
रविविकस्वरभास्वरसुन्दरी-
प्रबलकेशरसंवरकर्णिकात्।  
उदयमस्तकशृङ्गसमुल्लस-
न्नवसुपूर्णशशाङ्ककराङ्किताम्॥

१॥

विविधपुष्परसासववेद्यपि 
द्रुतविलम्बितमध्यनदद्ध्वनिः।  
अलिरुपेत्य निशार्धमहोत्सवे 
धयति तद्गतधीरिति विस्मयः॥

२॥

उदयतेऽस्तमुपैति निशाकरः 
पुनरतोऽप्युदयाचलमौलिताम्।  
उभयकोटिकलापिनिरीक्षणे 
न च शशी न विभाति दिवाकरः॥

३॥

रविरुदेति सरोजदलान्तरे 
शिखरतोऽपि विधुः प्रविलीयते।  
व्रजति चोर्ध्वमसौ वडवानलो 
गिलति राहुरधः शशिभास्करौ॥

४॥

कमलिनीकमलासनलोचन-
प्रकटगोचरगोचरमीलनम्।  
प्रथममङ्गमिदं कुलिशाम्बुज-
द्वयनिमीलनमत्र ततोऽपरम्॥

५॥

सपदि साधकबीजनिघर्षणात् 
त्रितयमम्बरमेति चतुर्थकम्।  
सहजमक्षयधामकलावली-
कलितकालविलापनलेलिहम्॥

६॥

यदि सुशिक्षितवज्रविलासिनीगुरुमुखाधिगमोऽधिगतो भवेत्।  
भवति यस्य तदोत्तममध्यमाधमविनिश्चयमेति स तत्त्वदृक्॥

७॥

श्रीवज्रविलासिनीसाधनास्तवः समाप्तः।  
