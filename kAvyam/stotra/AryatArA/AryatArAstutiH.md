+++
dbcs_url = "https://www.dsbcproject.org/canon-text/content/633/2760"
title = "(आर्य)तारास्तुतिः"

+++
(आर्य)तारास्तुतिः
आचार्य चन्द्रदासकृता
नमस्तारायै
सुखदचक्रचारुचूडामणिरुचिरमरीचिसंचय-
प्रचुरशिखाप्रचारपरिचुम्बितचर्चितचरणचन्द्रके।  
जगति चराचरेऽपि साचीकृतचकितकृपालुलोचने
स्तुतिवचनोपचारमुचिताचरतिं रचयामि देवि ते॥

१॥

नखरकठोरकोटिकुट्टितकरिकटतटपाटनोत्कटाः 
प्रविकटरुधिरपटलपटपालिता अटवीविलुण्ठकाः।  
विकटसटाट्टहासघटितावटतटघटानोद्भटास्त्वज्जुषि
झटिति यान्ति सटिनः कुण्ठादपि कुण्ठशक्तिताम्॥

२॥

मलिनमहाकपोलतलविगलितमदजलमलनविह्वलाः
स्खलदलिजालबहलकोलाहललितविलासलासिनः।  
विचलितकर्णतालपवनाहतललितविलेपधूलयः
पथि न गजाश्चलन्ति कुलशैलतुलास्तव ला(ना)मलालिताः॥

३॥

मारुतघातजातरभसोच्छलदनलशिखाकदम्बक-
प्रतिहतपुरपुरन्ध्रिहाहारवत्वरितदिगन्तभैरवः।  
उद्धतधूम्रधूमधूलिधुतबद्धघनान्धकारकं 
त्वन्नतिनीतिगतिरेति शमं बहुशो हुताशनः॥

४॥

चलितलतावितानकुटिलोद्गमदुर्गमगहनवर्तिनः
सपदि पुरो नरस्य तारेति मनागपि नामधारिणः।  
स्फीतफणौघघोरफूत्कारपरिस्फुरतानलस्फुट-
स्फुरदुरुविस्फुलिङ्गविस्फारिणि फणिनि विषं विनश्यति॥

५॥

क्षणकृतकोपकम्पकरकर्षितखरकरवालनिर्मल-
व्यतिकरकरकरवालविकरालमहाबलभुजार्गलः।  
प्रस्थितपथिकनिकटकटविघटनपटुरतिनिष्ठुराशयो 
भगवति भक्तिवन्तुमुपसर्पति तव न वनेऽपि तस्करः॥

६॥

योऽपि नरेन्द्रवीरहुङ्कारकचग्रहनिग्रहो
ग्रहग्रस्त इव रज्जुहिञ्जीरवजर्जरिताङ्गपञ्जरः।  
प्रतिपदखनखनायमानमुखरीकृतखरखरशृङ्खलावलि-
स्त्वच्चरणारविन्दमभिवन्द्य स नन्दति मुक्तबन्धनः॥

७॥

कलकलकलिललोलकल्लोलजलोल्ललत्कालिकानिला-
स्फालितविपुलबहलवेलाकुलकूलतमालपल्लवात्।  
सरभसमकरनिकरखरनखरसुदुस्तरतोऽपि सागरात् 
तारिणि तरलतारतरतारकमातुरमेत्य रक्षसि॥

८॥

सूक्ष्मविरावसारसरघोत्करनिर्भरघोरघर्घरघ्राणा 
घृणाङघ्रिपाण्यस्रविस्रीकृतक्वथितशरीरपञ्जरा।  
यत्क्षणमहाप्रसादावेशत्वत्प्रणता तारिणि कामरूपिणा
तत्क्षणलब्धलोलकिरणमणिकुण्डलमण्डितगण्डमण्डला॥

९॥

यूकविकीर्णशीर्णपटकर्पटकटितटवेष्टनोद्भटः
संकटपेट्टपूरमात्रार्जनपरपुरपिण्डतर्कणः।  
यदि तव नामकं हृदि करोति हि राक्षसैककः
प्रौढवधूविधूतचामीकरखचितविचित्रचामरम्॥

१०॥

श्रीचन्द्रदासविरचिताऽर्यतारास्तुतिः समाप्ता।  
