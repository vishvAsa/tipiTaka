+++
dbcs_url = "https://www.dsbcproject.org/canon-text/content/705/2830"
title = "सत्त्वाराधनगाथा"

+++
सत्त्वाराधनगाथा
आर्य नागार्जुनकृता
सत्त्वार्थमेव मयि तिष्ठति सत्त्वश्रद्धा
नान्यत्र सा, ह्यहमहोऽधिगृहीतसत्त्वः।  
चर्याऽधमा करुणया रहिता भवेद् या 
संभाव्यते करुणयैव प्रहाणमस्याः॥१॥

सत्त्वेषु यस्य नितरां करुणाप्रवृत्ति-
राराधकः स मम शासनमर्मवेत्ता।  
शीलं श्रुतिश्च करुणा च सुधोश्च यस्य 
नित्यं स एव सुगतार्चनकृन्निगद्यते॥

२॥

कल्याणकारमधिकृत्य गतोऽस्मि सिद्धिं 
सत्त्वार्थमेव तनुमेष समुद्वहामि।  
नैवं क्रियेत यदि सत्त्वहितं मया चेद् 
व्यर्थं करोमि तनुपोषणमन्नपानैः॥

३॥

सत्त्वान् हिनस्ति मनसापि हि यः स कस्मान्-
मामेव संश्रयति यो मयि निर्व्यपेक्षः।  
पूजा तु सा भवति सत्त्वहितेक्षणापि 
पूज्यस्य या मनसि तुष्टिमुपाददाति॥

४॥

हिंसात्मिका परविहेठनसम्भवा वा 
पूजा न पूज्यमनुगच्छति संस्कृतापि।  
दाराः सुताश्च विभवश्च महत्त्व (च्च) राज्यं 
मांसं च शोणितवसे नयते शरीरम्॥

५॥

येषां प्रियत्वमधिकृत्य मयोज्झितं यत् 
यस्तान् विहेठयति तेन विहेठितोऽहम्।  
सत्त्वोपकारपरमा हि ममाग्रपूजा 
सत्त्वापकारपरया च पराभवः स्यात्॥

६॥

सत्त्वान् प्राप्य मया कृतानि कुशलान्याराधितास्तायिनः 
प्राप्ताः पारमिताश्च सत्त्वसमितेरेवार्थमातिष्ठता।  
सत्त्वार्थेन समुद्यतेन मनसा मारस्य भग्नं बलं 
सत्त्वैरेव तथा तथा विरचितं येनास्मि बुद्धः कृतः॥

७॥

कस्मिन् वस्तुनि सिद्ध्यतामिह कृपा मैत्री च क्वालम्बतां 
क्वोपेक्षामुदितादिवस्तुविषयः कस्मिन् विमोक्षादयः।  
कस्यार्थे करुणापरेण मनसः क्षान्तिश्चिरं भाविता 
न स्युर्जन्मनि जन्म(नि) प्रियविधौ मित्रं यदि प्राणिनः॥

८॥

सत्त्वा एव गजादिभावगतयो दत्ता मयाऽनेकशः 
सत्त्वा एव च पात्रतामुपगतं देयं मया ग्राहिताः।  
सत्त्वैरेव विचित्रभावगमनादस्मत्कृपा वर्धिता 
सत्त्वानेव न पालयामि यदि चेत् कस्यार्थमर्थः कृतः॥

९॥

संसारे व्यसनाभिघातबहुले न स्युर्यदि प्राणिनो 
जन्मावर्तविडम्बनेन यमलोकं प्राप्य सात्मीकृताः।  
संसारात्तरणं च सौगतमिदं महात्म्यमत्यद्भुतं 
कस्यार्थेन समीहितं यदि न मे सत्त्वा भवेयुः प्रियाः॥

१०॥

यावच्चेदं ज्वलति जगतः शासनं शासनं मे 
तावत् स्थेयं परहितपरैरात्मवद्भिर्भवद्भिः।  
श्रुत्वा श्रुत्वा मम विरचितं सत्त्वहेतोरखिन्नैः 
खेदः कार्यो न च तनुमिमं मुक्तसारं भवद्भिः॥

११॥

सम्यक्सम्बुद्धभाषिता सत्त्वाराधनगाथा समाप्ता।  
