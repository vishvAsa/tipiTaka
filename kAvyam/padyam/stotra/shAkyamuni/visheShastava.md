+++
dbcs_url = "https://www.dsbcproject.org/canon-text/content/940/3066"
title = "विशेषस्तव"

+++
विशेषस्तव
नमो बुद्धाय।  
शास्तॄन् अन्यान् समुत्सृज्य
त्वाम् अहं शरणं गतः।  
भगवंस् तत्र को हेतुर्
निर्दोषो गुणवान् असि॥

१ [1]॥

दोषभक्तो ऽथवा लोको
दोषान् वा गुणतो गतः।  
गुणग्रहणमन्दो वा
येनान्याञ् शरणं गतः॥

२ [2]॥

वासुदेवेश्वरादीनां
हर्षात् तद्भक्तिभिर् जनैः।  
ये गुणाः परिकीर्त्यन्ते
दोषास् ते तव शासने॥

३ [3]॥

रुद्रेण त्रिपुरं दग्धं
क्रुद्धेनैकेषुणा किल।  
क्रोधाग्निर् एव निर्दग्धस्
त्वया ज्ञानमहेषुणा॥

४ [4]॥

दुर्दग्धेन हि कामेन
पुनर् आकर्षितो हरः।  
त्वज्ज्ञानाग्नौ हुतः कामः
समूलो विलयं गतः॥

५ [5]॥

तिलोत्तमायां जातास्थः
शूली जातश् चतुर्मुखः।  
मारकन्याविलासैस् ते
रोमाग्रम् अपि नो ऽञ्चितम्॥

६ [6]॥

(1)
चक्रवाकान् अपि जयत्य्
अङ्गेन वनितां वहन्।  
शंकरो ऽशंकरेण त्वं
नैव का मेन मोहितः॥

७ [7]॥

न तन् मारबलं जेतुम्
अलं चक्रित्रिशूलिनौ।  
विना चक्रत्रिशूलाभ्यां
यन् मैत्र्यस्त्रेण ते जितम्॥

८ [8]॥

नीलकण्ठीकृतः शर्वो
जराबाणैर् हतो हरिः।  
सोपक्रमौ तु तौ देवौ
त्वं नाथ निरुपक्रमः॥

९ [9]॥

वामनं रूपम् आस्थाय
हरिणा मायया बलिः।  
वञ्चितस् त्वं तु मायाज्ञो
न च वञ्चयसे परान्॥

१० [10]॥

तैः पङ्गुगतिवद् दृष्टं
विष्णोस् त्रैलोक्यलङ्घनम्।  
दृष्टं यैर् अद्भुतं नाथ
त्वदृद्धीनां विजृम्भितम्॥

११ [11]॥

कुमारः सहितः षष्ठ्या
ब्रह्मचर्यं चरन्न् अपि।  
त्वया तु मैथुनाः सप्त-
संयोगाद् भस्मसात् कृताः॥

१२ [12]॥

स्रष्टारो हि वयं लोक-
स्योक्तं ब्रह्मादिभिः किल।  
कर्मजास् ते ऽपि लोकश् च
त्वयोक्तं तत्त्वदर्शिना॥

१३ [13]॥

(2)
अहल्यादर्शनाद् वज्री
कामेन किल मोहितः।  
वीर दारास् त्वया त्यक्त्वा
काम एव विमोहितः॥

१४ [14]॥

सोमः कवलतां याति
विवशो राहुहस्तिनः।  
तन् नास्ति भूतं यस्य त्वं
विवशो वशम् आप्नुयाः। १५ [15]॥

नृपा रामाम्बरीषाद्या
वनेभ्यः पुनर् आगताः।  
विवेकामृततृप्तस् त्वं
पुनः सुगत नागतः॥

१६ [16]॥

आलभ्याः पशवो यज्ञे
प्राहुः स्वर्गं जिगीषवः।  
पिपीलकस्यापि वधो
नानुज्ञातस् त्वयानघ॥

१७ [17]॥

प्रमदार्थी गतो रामः
पारं किल महोदधेः।  
षष्तिं च स्त्रीसहस्राणि
त्वं विहायाश्रमं गतः॥

१८ [33]॥

परेषां जीविताज्येन
स्वार्थम् अन्यैर् मखे हुतम्।  
परार्थं तु त्वयैकेन
स्वजीवाहुतयो हुताः॥

१९ [18]॥

ऋषिभिर् बहवो दग्धाः
क्रुद्धैः शापाग्निभिर् जनाः।  
त्वया ज्ञानग्निना दग्धा
जनानां जन्महे तवह्॥

२० [19]॥

(3)
ऋषीणां तपसः सिद्धिः
शापसिद्ध्यानुमीयते।  
तव नाथ तपःसिद्धिः
कृपासिद्ध्यानुमीयते॥

२१ [20]॥

ऋषिभिः पातितं लिङ्गं
शम्भोः शापेन कामिनः।  
त्वया मूलम् अनर्थानां
काम एव निपातितः॥

२२ [21]॥

बहुत्वात् स्मृतिवैकल्यात्
पूर्वोत्तरपराहतम्।  
श्रूयते व्यासवचनं
सर्वत्र न च ते मुनेः॥

२३ [19]॥

प्रायः परोक्तान्य् उक्तानि
यानि द्वैपायनादिभिः।  
त्वयासाधारणो धर्मः
स्वयं ज्ञात्वा प्रकाशितः॥

२४ [22]॥

विविक्तेष्व् एव कथ्यन्ते
वेदास् तीर्थ्यवचांसि च।  
आघोष्य तव सैंहेन
धर्मो नादेन कथ्यते॥

२५ [23]॥

दृष्टतत्त्वो ऽपि सांख्यानां
भारद्वाजो वसन्तया।  
संगतः संगता नैव
स्त्रीभिः शिष्यास् तव प्रभो॥

२६ [24]॥

विशिष्टे देयम् इत्य् एवम्
कपिलः प्राह नेतरे।  
श्वभ्यो ऽपि नाथ दातव्यं
कारुण्याद् भाषितं त्वया॥

२७ [25]॥

(4)
शरीरतापैर् इच्छन्ति
निर्ग्रन्था ग्रन्थिशातनम्।  
त्वं पुनर् मानसैस् तापैर्
ग्रन्थिशातनम् इच्छसि॥

२८ [26]॥

अनपेक्ष्यैव भावानां
सिद्धिम् इच्छन्ति तार्किकाः।  
न किं चिद् अनपेक्ष्यास्तीत्य्
उक्तं वाचस्पते त्वया॥

२९ [27]॥

मोक्षं किल गतः प्राहुः
शुको भित्त्वा दिवाकरम्।  
त्वं तु प्राप्तश् च निर्वाणं
न गतश् चासि कुत्र चित्॥

३० [28]॥

मोक्षम् अन्येन जनकः
शुको ऽन्येन पथा गतः।  
त्वं तु येन पथा यातः
शिष्यास् तेनैव ते गताः॥

३१ [29]॥

षोडश स्त्रीसहस्राणि
विष्णोर् आसीत् परिग्रहः।  
त्वं तु लोकोत्तमः शास्ता
निर्मनो निःपरिग्रहः॥

३२ [30]॥

संरक्तः काशिसुन्दर्यां
व्यासो विकृतिम् आगतः।  
गृहसंस्थो ऽप्य् अनार्यैस् त्वम्
इन्द्रियार्थैर् न मोहितः॥

३३ [31]॥

कामार्तो विकलीभूतो
वनितापादताडितः।  
व्यासो न पुनर् एव त्वं
गृहिभूतो ऽपि कम्पितः॥

३४ [32]॥

(5)
कर्णदुर्योधनादीनां
हरिणा चिन्तितो वधः।  
असवो ऽपि त्वया त्यक्ताः
सत्त्वानां हितकाम्यया॥

३५ [34]॥

विष्णुना कपटं कृत्वा
या हृता विक्रमैस् त्रिभिः।  
सा क्षितिस् तृणवत् त्यक्ता
भवता निर्मुमुक्षुणा॥

३६ [35]॥

कृत्वा निःक्षत्त्रियं लोकं
प्राणक्षयकरैः शरैः।  
यद् यशः प्राप्तवान् रामः
शास्त्रे तद् अयशस् तव॥

३७ [36]॥

यस्याः कृते न संग्रामः
कृतः कौरवपाण्डवैः।  
तां लताम् इव सव्याडां
श्रियं त्याक्त्वासि निर्गतः॥

३८ [37]॥

देवदारुवने शंभोर्
यद् योगीश्वरचेष्टितम्।  
त्वादीयं शासनं प्राप्य
तद् अज्ञानविचेष्टितम्॥

३९ [38]॥

द्विजैर् अद्यापि मघवान्
अहल्यां परि गीयते।  
त्वयाग्रफललाभेन
शक्रस्योद्घोषितं यशः॥

४० [39]॥

देहाद् देहान्तरं याति
जीवः किल निरञ्जनः।  
न शरीरात् पृथग्भूतो
जीवो ऽस्ति कथितं त्वया॥

४१ [52]॥

(6)
स्वो मातुलः कुमारेण
शक्त्या भिन्नो ऽभिगीयते।  
क्लेशजालं त्वया वीर
प्रज्ञाशक्त्या विदारितम्॥

४२ [67]॥

स्वम् अप्य् अन्तःपुरं नैव
परित्रातं हि विष्णुना।  
त्राणाय सर्वसत्त्वानां
त्वं मुने नित्यम् उद्यतः॥

४३ [68]॥

जरासन्धभयं ज्ञात्वा
मथुरां त्यक्तवान् हरिः।  
सत्त्वो नैवास्त्य् असौ कश् चिद्
बिभियास् त्वं यतो मुने॥

४४ [69]॥

अनयाद् विलयं याता
वासुदेवस्य बान्धवाः।  
त्वया तु बान्धवाः सर्वे
संसारात् परिमोचिताः॥

४५ [70]॥

कृष्णो हि कृष्णयवन-
त्रासार्तो ऽधः प्रविष्टवान्।  
खट्वाया मुचुकुन्दस्य
निर्भीस् त्वं सर्वतः प्रभो॥

४६ [40]॥

प्रजापतिर् दुहितरं
स्वाम् अकामयत श्रुतिः।  
अकल्मषं ब्रह्मचर्यं
शिष्याणाम् अपि ते मुने॥

४७ [41]॥

दानग्रहणवत् प्रोक्ता
संक्रान्तिः पुण्यपापयोः।  
द्विजैस् त्वयोक्तम् एवं हि
कृतनाशो ऽकृतागमः॥

४८ [42]॥

(7)
चेतनालक्षणो ऽस्त्व् आत्मा
कापिलैः परिकल्प्यते।  
एवं हि तस्य नित्यत्वम्
आत्मनः कथितं त्वया॥

४९ [43]॥

ज्ञानाद् अन्यो विभुश् चात्मा
कणादः परिगीतवान्।  
त्वयोक्तम् एवम् अन्यो ऽसौ
काष्ठतुल्यः प्रसज्यते॥

५० [44]॥

संकोची च विकासी च
जीवो देहप्रमाणवान्।  
प्राह नग्नः प्रदेशित्वात्
तस्योक्ता ते विनाशिता ५१ [45]॥

पुरुषः कारणं नित्यं
जगतः कल्प्यते द्विजैः।  
नित्यं च कारणं चेति
त्वयोक्तं नास्ति किं चन॥

५२ [46]॥

षष्टिं पुत्रसहस्राणि
सगरस्य महात्मनः।  
दृष्ट्या ददाह कपिलस्
तत्रापि करुणा तव॥

५३ [47]॥

प्रधानाज् जगद् उत्पन्नं
कपिलः प्राह तत्त्ववित्।  
कर्मक्लेशोद्भवं जन्म
जगतः कथितं त्वया॥

५४ [48]॥

मोक्षे ऽपि कपिलादीनाम्
आत्मनो भवहेतवः।  
त्वं तु शान्तिं गतः संख्यां
नैषि शान्त इवानलः॥

५५ [49]॥

(8)
कैश् चित् तीर्थकरैर् मोक्षो
गतिमान् इत्य् उदाहृतः।  
गतिर् यत्र स संसारस्
त्वया ज्ञात्वा प्रकाशितः॥

५६ [50]॥

आरामाद्याः समारम्भा
नग्नानां पापहेतवः।  
त एव खलु सर्वज्ञ
त्वयोक्ताः पुण्यहेतवः॥

५७ [51]॥

शिशुपालस्य संग्रामे
जीवः कृष्णेन घातितः।  
न शरीरात् पृथग्भूतो
जीवो ऽस्तीत्य् उदितं त्वया॥

५८ [deest]॥

क्रोधान् मृतस्य संग्रामे
व्यासेनोक्ता शुभा गतिः।  
तदवस्थेन चित्तेन
त्वयोक्ता नाथ दुर्गतिः॥

५९ [53]॥

कीर्तनात् पाण्डुपुत्राणां
पुण्यम् उक्तं पृथक् पृथक्।  
अगम्यां येऽभिगच्छन्ति
निन्द्यास् ते तव शासने॥

६० [54]॥

मतानि परतीर्थ्यानां
विमृशामि यथा यथा।  
तथा तथा मे त्वय्य् एव
नाथा चित्तं प्रसीदति॥

६१ [71]॥

इत्य् असर्वज्ञसिद्धान्ते
दोषविग्राहिताशयाः।  
निर्दोषम् अपि शास्तारं
त्वां न पश्यन्त्य् अबुद्धयः॥

६२ [72]॥

(9)
लोको ऽब्रवीद् अमी शाक्या
वेददेवद्विजद्विषः।  
स्वकम् एवापराधं तु
लोकः किं नावबुध्यते॥

६३ [73]॥

सुरेन्द्रोपेन्द्ररुद्राद्या
धारयन्ति सदायुधम्।  
भयाद् वा भीषणार्थं वा
निर्भीस् त्वं न च भीषणः॥

६४ [55]॥

न भीषयसि कं चित् त्वं
न च कैश् चिद् विभीषितः।  
न्यस्तशस्त्रस् त्वम् एको हि
तेनासि जगतो ऽधिकः॥

६५ [56]॥

वेदादिवचनं प्रायः
पूर्वोत्तरपराहतम्।  
वक्तुः संक्लेशतां वक्ति
वचः सर्वज्ञतां तव ६६ [57]॥

पूर्वापरं विरोधीनि
शास्त्राण्य् अन्यानि प्रायशः।  
आदिमध्यावसाने तु
तव वाकल्मषं मतम्॥

६७ [58]॥

न शूद्राय मतिं दद्याद्
इत्य् उक्तं वेदपारगैः।  
चण्डालेभ्यो ऽपि कारुण्यात्
सद्धर्मो देशितस् त्वया॥

६८ [59]॥

द्रुमं भद्रं विनिर्मुच्य
दुर्वनं कः समाचरेत्।  
त्वां वीतरागम् आसाद्य
को ऽन्याञ् शास्तॄन् नमेद् बुधः॥

६९ [60]॥

(10)
विषयान् अपि भुञ्जाना
ज्ञानान् मुच्यन्ति कापिलाः।  
संक्लिष्टस्य कुतो मोक्षस्
त्वयोक्तं वीतकल्मष॥

७० [61]॥

अन्यशास्त्रेषु तन् नोक्तं
यद् उक्तं भगवंस् त्वया।  
कृत्वा तु पुण्यसंभारः
सत्त्वेभ्यः परिणाम्यते॥

७१ [62]॥

देवायतनयज्ञेषु
कृत्वा भूताभिमर्दनम्।  
लौकिका धर्मम् इच्छन्ति
तच् छास्त्रे गर्हितं त्वया॥

७२ [63]॥

धर्म एव कुतस् तत्र
यत्र प्राणिवधो ध्रुवम्।  
स्वकैर् अपि त्वया प्राणैः
सत्त्वाः संरक्षिता विभो॥

७३ [64]॥

यत्र सत्यम् अहिंसा च
ब्रह्मचर्यं दमो दया।  
शाक्यराजकुलोद्भूत
स धर्मस् तव संमतः॥

७४ [65]॥

आततायिनम् आयान्तम्
अपि वेदान्तगं रणे।  
उक्तं लोके त्वयाप्य् उक्तं
कारुण्यं वधकेष्व् अपि॥

७५ [66]॥

यतः सुखं सुखेनैव
लभ्यते तव शासने।  
अतस् ते वादिशार्दूल
जनो ऽयं रमते मते॥

७६ [74]॥

(11)
भूतान् प्रभाषमाणस्य
विधिनानेन ते गुणान्।  
यत् पुण्यम् अस्ति मे तेन
जगद् अस्तु त्वाया समम्॥

७७ [75]॥

विशेषस्तवम् उच्चार्य
यन् मयासादितं शुभम्।  
तेनायं निखिलो लोको
भूयाद् बोधिपरायणः॥

७८ [76]॥

विशेषस्तवः समाप्तः॥

भट्टराधस्वामिनः॥॥

(12)