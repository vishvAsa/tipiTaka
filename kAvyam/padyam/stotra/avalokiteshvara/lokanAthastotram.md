+++
dbcs_url = "https://www.dsbcproject.org/canon-text/content/619/2746"
title = "लोकनाथस्तोत्रम्"

+++
लोकनाथस्तोत्रम्
कल्पादिके भवसि को हि ममागभाव 
सर्वस्वसार करुणामय विश्वमूर्ते।  
कार्यादिके प्रणमतीति समन्तकं त्वां 
श्रीलोकनाथ  तव पादयुगं नमेऽहम्॥

१॥

आकृष्णकेन रजसा विनिवर्तमान- 
श्चायासि सौम्य सकलः प्रतिवासरे च।  
हेमस्वरूपरथकेन समुज्ज्वलेन 
श्रीलोकनाथ तव पादयुगं नमेऽहम्॥

२॥

ब्रह्मा त्वमेव हि स विप्रकुलप्रसिद्धो 
विष्णुश्च वैष्णवमते वरधर्मकेतुः।  
सर्वज्ञकोऽसि विमते प्रभवोऽव्ययश्च 
श्रीलोकनाथ तव पादयुगं नमेऽहम्॥

३॥

बौद्धान्वये भवसि वज्रकसूर्यरूपो 
योगेश्वरो हि शुभयोगकमार्गकेषु।  
गङ्गाधरो भवभयस्य विनाशकारि 
श्रीलोकनाथ तव पादयुगं नमेऽहम्॥

४॥

कारुण्यभावहृदयः सहजः सरोचि-
र्विच्छिन्नकल्मषचयो गुणसागरश्च।  
चिन्तामणिस्त्वमसि लोकगुरुः कृपेश
श्रीलोकनाथ तव पादयुगं नमेऽहम्॥

५॥

बन्धूकवर्ण बहुरूप विशालनेत्र 
सर्वप्रसूतिकृतनिष्कृतिकः सुदन्त।  
त्वं पद्मपाणि विमलोत्तम मित्ररूपः 
श्रीलोकनाथ तव पादयुगं नमेऽहम् ॥

६॥

तव बहुलचरित्रं कः समर्थोऽस्ति वक्तुं 
तदपि मुखरभावैः स्तूयसे त्वं मयात्र।  
यदपि पदमशुद्धं सर्वमेतत् क्षमस्व 
स्तुतिरिति कुसुमस्रक् भक्तिमात्रार्चनं स्यात्॥

७॥

श्रीमदार्यावलोकितेश्वरभट्टारकस्य स्तोत्रं समाप्तम्।  
