+++
dbcs_url = "https://www.dsbcproject.org/canon-text/content/744/2872"
title = "भगवत्स्तुतिः"

+++
भगवत्स्तुतिःप्रणिधाय मनः सहेन्द्रियैर्विधिवद्
वाक् च शरीरमेव च। गुणभूत महागुणोदधेस्तव
वक्ष्यामि गुणैकदेशताम्॥१॥

परमप्रवरोऽस्मि
वादिनामनवद्यः सुसमाहितेन्द्रियः। परमार्थविदप्रकम्पितः
प्रयतैः सर्वपरप्रवादिभिः॥२॥

चरणं सुसमाप्तमेव
ते सुसमाप्तव्रत साधितव्रतः। बलवांश्च समाधिरव्ययस्तव
नारायणशैलराजवत्॥३॥

पुरुषऱ्षभ नास्ति
ते व्यथा न विषादो न भयं न च क्लमः। न च ते व्यसनं कुतः
कलिर्न च भूतेषु कदाचिदक्षमा॥४॥

न च धावसि नातिलीयसे
न च सन्तप्यसि नापि हृष्यसे। सततं शुभमेव ते
मनः सततं मेरुरिवाचलाधिपः॥५॥

मुनिपुंगव सर्वधातुभिर्विपुलं
ज्ञानमपावृतं तव। अपराहतमक्षयव्ययं
विविधेष्वायतनेषु वर्तसे॥६॥

न च तेऽस्ति मुने
कथं कथा विमतिर्नास्ति न संशयः क्वचित्। स्वयमेव न ते परापरं
विदितं सर्वमवेदि विद्यया॥७॥

प्रियदर्शनसाधुदर्शनप्रियसाधुप्रियपण्डितप्रियःसममेव हि ते प्रियाप्रियं
सततं प्रीतिकरस्तथेर्यसे॥८॥

मधुरप्रतिभानवानसि
स्मितवाक्यः स्मृतमान् विशारदः। विविदानुमतं प्रभाषसे
त्रिषु लोकेषु च ते स्तृतं यशः॥९॥

नृसुरासुरयक्षराक्षसा
बहवस्त्वामिह लोकपण्डिताः। उपगम्य मुने पुनः
पुनः परिपृच्छान्ति न चाभिषूयसे॥१०॥

स्ववचः परितोषितास्त्वया
नरदेवाः सुरयक्षराक्षसाः। प्रतियान्ति विनीतसंशयाश्चरणौ
वन्द्य च ते महामुनि॥११॥

स्थितमासितमागतं
गतं शयितं मौनमथाभ्युदीरितम्। अथ चीवरपात्रधारणं
रुचिरं गौतम सर्वमेव ते॥१२॥

अविलम्बितमद्रुतं
समं स्वरमाधुर्यगुणैः समन्वितम्। वचनं पुनरुक्तवर्जितं
समये व्याहरसे नरोत्तम॥१३॥

बलवानसि लोकविश्रुतः
पुरुषज्ञः पुरुषर्षभः प्रभुः। न च मन्यसि नावमन्यसे
सकलं लोकमिमं सदैवतम्॥१४॥

न च विस्मयसे कदाचन
प्रकृतिस्थेषु चलाचलेषु च। सुहृदेषु [च] दुर्हृदेषु च प्रतिकूलेष्वनुलोमवत्सु
च॥१५॥

परिदेव्यमदीननिस्वनं
स्रुतलालार्पितसन्निनादितम्। परिदाहविदाहसंयुतं
भयरोगज्वरशोककर्षितम्॥१६॥

प्रसमीक्ष्य जगत्
समाकुलं विविधैर्दुःखशतैरुपद्रुतम्। चिररात्रमनाथमुत्सुकं
भवतृष्णाप्रसृतं तमोवृतम्॥१७॥

अवतार्य मुनेर्महाकृपां
विविधां चात्मगतां प्रभावताम्। स्वयमेव हि शाक्यपुङ्गव
व्यथितान्मोचयितुं त्वयोच्यते॥१९॥

अतिवीर्य महाविनायकप्रवराणामनुवादिनां
वर। न च ते सदृशः कुतोऽधिकस्त्रिषु
लोकेष्वपि नैव विद्यते॥२०॥

प्रतिघानुनया न
सन्ति ते न च ते सन्ति मुनि परिस्रवाः। अनुरोधविरोधविग्रहाः
सततं सुव्रत नैव नैव ते॥२१॥

अपहाय मुने प्रियाप्रिये
सुखदुःखे वि[षमं समं तथा]अरतिं च रतिं विपर्ययन्नुपशान्तश्चरसीह
संयतह्॥२२॥

व्यसने न च नाम
निर्मना न च नामोन्नमसे प्रशंसया। अयशश्च यशश्च ते
समं सममाक्रुष्टमथापि वन्दितम्॥२३॥

अतिवाक्यमथो तितिक्षसे
परुषं पापजनैरुदीरितम्। समराग्रगतो विषाणवान्
भृशमुक्तानिव कुञ्जरः शरान्॥२४॥

सुवचस्त्वमृषि वचः
क्षमः सुदुरुक्तेष्वपि नाभिषूयसे। सममेव च वर्त्तसे
मुने परिभाषासु शुभासु वाक्षु च॥२५॥

सततं च वरार्ह पूज्यसे
नरदेवासुरयक्षराक्षसैः। ऋषिभिश्च सदा महात्मभिर्न
च ते विक्रियते स्थिरं मनः॥२६॥

प्रवरोऽहमितो न
मन्यसेऽत्यवरोऽहमितो न मन्यसे। सदृशोऽहमितो न मन्यसे
त्रिविधा मानविधा न सन्ति ते॥२७॥

धृतिमान् समलोष्टकाञ्चनः
समवैडुर्यकठल्लशर्करः। तृणकाष्थसमं महामुने
चरसीदं हि सदेवकं जगत्॥२८॥

हिमभास्कररश्मिसंगमाच्छिशिरोष्णं
पवनं समुद्वहन्। अधिवासयसे नगेन्द्रवन्न
च ते प्रव्यथते स्थिरं मनः॥२९॥

शयनासनपानभोजनं
विविधं चीवरमुत्तराधरम्। अधिवासयसे नगेन्द्रवन्न
च ते प्रव्यथते मुने निरास्रवम्॥३०॥

न ह शोचासि नाथ
नास्ति मे न च ते सन्ति मुने परिग्रहाः। असितोऽसि सुवाक्यनिर्मम्ः
परिमुक्तो विविधैरुपद्रवैः॥३१॥

न च लाभमवाप्य हृष्यसे
तदलाभाच्च लयं न गच्छसि। अवमानमथो तितिक्षसे
न च सम्मानमिहभिनन्दसि॥३२॥

क्षतजोपममग्रचन्दनं
सुरभूमन्दरसानुसम्भवम्। असयो निशिताः शराश्च
ते न विकुर्वन्ति मनः कदाचन॥३३॥

न कथां कथयस्यनर्थिकां
न च या दुर्जनसेविता कथा। न [च लाभकथा न] सामिषा न च या
नानुमता महात्मभिः॥३४॥

प्रविवेककथाः सुखावहाः
प्रशमं प्रवदन्ति केवलम्। कथयस्यतिदेवताः
कथाः कथिता या विनयन्ति किल्विषम्॥३५॥

मधुराणि च सङ्गतानि
च स्वभिनीतानि च सारवन्ति च। वचनानि मुने प्रभाषसे
जगदर्थाय विनिष्चितानि च॥३६॥

अबुधा विपरीतदर्शनाश्चपलाः
साहसिकाः प्रियन्विताः। पिशुनाः परुषा शठाश्च
ये भगवंस्तैः सह सङ्गतं न ते॥३७॥

अशठा ऋजवश्च ये
नराः शुचयः सत्यरता जितेन्द्रियाः। सततं च समीक्ष्यकारिणो
भगवंस्तैः सह सङ्गतं तव॥३८॥

धर्मज्ञ नयज्ञ पुद्रलज्ञ
त्वां वन्दे षडभिज्ञ सर्वदैव। क्षेत्रज्ञ मुने
परापरज्ञ त्वां वन्दे शिरसा नयानयज्ञ॥३९॥

पृथुमपि समीक्षते
गुणं [तव] परिकथितो हि माअ गुणैकदेशः। न तव गुणमहार्णवस्य
पारं जगति पुमानधिगन्तुमार्य शक्तः॥४०॥

[इति भगवत्स्तुतिः॥

]
